Satış baskısı bugün de devam edebilir. Covid-19 delta varyantı nedeniyle vaka sayıları artırmaya devam ederken, bazı önde gelen şirketlerin uygulanan tedbirlerin süresini uzatacağını açıklaması ve bazı ülkelerde yeniden karantina tedbirleri alınması piyasalarda tedirginliği artırdı. Bu nedenle dün endüstriyel emtia fiyatlarında sert satışlar vardı ve hisse senedi borsalarında da zayıf seyir sürdü. ABD endeksleri dünkü kapanışları hafif artıda yapmayı başarmış olsa da bu sabah itibarıyla Asya piyasalarındaki ve ABD endeks vadelilerindeki satıcılı seyir zayıf risk iştahının sürdüğüne işaret ediyor. Dün BIST-100 endeksinde de satış ağırlıklı bir eğilim hakimdi. Özellikle demir/çelik, petrol ve banka hisselerine gelen satışlar endeksin %1’e yakın değer kaybetmesine neden oldu. Satış baskısının bugünkü açılışta da devam edebileceğini düşünüyoruz.